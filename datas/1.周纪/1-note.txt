""

《尔雅》︰太岁在甲曰阏逢，在乙曰旃蒙，在丙曰柔兆，在丁曰强圉，在戊曰著雍，在己曰屠维，在庚曰上章，在辛曰重光，在壬曰玄黓，在癸曰昭阳，是为岁阳。在寅曰摄提格，在卯曰单阏，在辰曰执徐，在巳曰大荒落，在午曰敦牂，在未曰协洽，在申曰涒滩，在酉曰作噩，在戌曰掩茂，在亥曰大渊献，在子曰困敦，在丑曰赤奋若，是为岁名。《周纪》分注“起著雍摄提格”，起戊寅也。“尽玄黓困敦”，尽壬子也。阏，读如字；《史记》作“焉”，于干翻。著，陈如翻。雍，于容翻。黓，逸职翻。单阏，上音丹，又特连翻；下乌葛翻，又于连翻。牂，作郎翻。涒，吐魂翻。滩，吐丹翻。困敦，音顿。杜预《世族谱》曰︰周，黄帝之苗裔，姬姓。后稷之后，封于邰；及夏衰，稷子不窋窜于西戎。至十二代孙太王，避狄迁岐；至孙文王受命，武王克商而有天下。自武王至平王凡十三世，自平王至威烈王又十八世，自威烈王至赧王又五世。张守节曰︰因太王居周原，国号曰周。《地理志》云︰右扶风美阳县岐山西北中水鄕，周太王所邑。《括地志》云︰故周城一名美阳城，在雍州武功县西北二十五里。纪，理也，统理众事而系之年月。温公系年用《春秋》之法，因《史》、《汉》本纪而谓之纪。邰，汤来翻。夏，户雅翻。窋，竹律翻。在雍，于用翻。{tag: p}

名午，考王之子。《谥法》︰猛以刚果曰威；有功安民曰烈。沈约曰︰诸复谥，有谥人，无谥法。{tag: p}

（戊寅、前四○三）上距《春秋》获麟七十八年，距《左传》赵襄子惎智伯事七十一年。惎，毒也，音其冀翻。{tag: p}

此温公书法所由始也。魏之先，毕公高后，与周同姓；其苗裔曰毕万，始封于魏。至魏舒，始为晋正卿；三世至斯。赵之先，造父后；至叔带，始自周适晋；至赵夙，始封于耿。至赵盾，始为晋正卿；六世至籍。韩之先，出于周武王；至韩武子事晋，封于韩原。至韩厥，为晋正卿；六世至虔。三家者，世为晋大夫，于周则陪臣也。周室既衰，晋主夏盟，以尊王室，故命之为伯。三卿窃晋之权，暴蔑其君，剖分其国，此王法所必诛也。威烈王不惟不能诛之，又命之为诸侯，是崇奖奸名犯分之臣也。《通鉴》始于此，其所以谨名分欤！{tag: p}

<分，扶问翻；下同。
夫以，音扶。
【章︰十二行本“莫”下有“敢”字；乙十一行本同；孔本同。】
【章︰十二行本，二字互乙；乙十一行本同；孔本同。】
统，他综翻。
治，直之翻。
治，直吏翻。/>